---
layout: post
category: CLANKY
title: "komentář Viktora Ticháka: Moravská filharmonie a Moravské divadlo: Není třeba se bát variant, které zatím neviděly světlo světa"
date: 2023-05-04
tags: olomouc 
author: Vikotr Tichák
image: articles/2023/2023_04_26-foceni-radni-viktor-punkie-petr-site-3448.jpg  #751x422 pixelu
---
Moravská filharmonie i Moravské divadlo jsou instituce nesporných kvalit a středoevropských ambicí a je na místě podporovat jejich rozvoj. Naopak není na místě se bát variant, které zatím neviděly světlo světa… 

V této chvíli probíhá důkladná a pečlivá analýza možných cest dalšího rozvoje Moravského divadla a Moravské filharmonie. Následovat bude oponentura expertů a pak teprve vzniknou obrysy variant, s nimiž se bude dále pracovat. Tyto varianty už bude možné nastudovat a podrobit připomínkám či kritice. Nyní je to jako kritika ještě nenamalovaného obrazu.

Po vzniku tohoto materiálu dojde k projednání se zástupci zaměstnanců obou institucí, s vedením města i Olomouckého kraje, se všemi olomouckými zastupiteli, s kulturní komisí - vše ještě před jakýmkoliv schvalovacím procesem.

Všechny rozpracované varianty, pro které bych zvedl ruku, jsou varianty se 2 orchestry, ať už ve dvou, či jen v rámci jedné instituce jako dvě organizační jednotky pod jedním hudebním ředitelem. Přestože někteří odborníci soudí, že by se měla „Moravská filharmonie” jmenovat jinak, aby byla atraktivnější v zahraničí (zdůrazňuji, že je a vždy byla řeč opravdu jen o názvu, nikoli o tělese jako takovém - jeho kvalita je ve středoevropském kontextu nezpochybnitelná), zůstávají ve všech variantách zachovány obě značky - Moravské divadlo i Moravská filharmonie. Moravská filharmonie si taktéž zaslouží vlastního šéfdirigenta.

Inspiraci najdeme v německojazyčném prostoru, kde existují velmi rozmanité modely fungování kulturních institucí. Mezi Německem a Rakouskem na jedné a Českem na druhé straně samozřejmě najdeme rozdíly, v mnohém jsou ale tyto země souměřitelné. Kromě historie i tradic jsou podobné např. i platy umělců vzhledem k průměru (mírně nad průměrnou mzdou, s velkými rozdíly napříč regiony).

Cílem celého procesu je a zůstane udržení kvalitního živého umění v Olomouci a poskytnutí možností pro jeho rozvoj, a to po pečlivých analýzách a diskusích včetně nastavení pravidel fungování a financování, abychom se i do budoucna vyvarovali tupých rozpočtových škrtů.
